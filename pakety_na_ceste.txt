Pakety na cestě

Na nástupišti(1) bylo plno. Ostatně tu bylo téměř vždy plno. Lidé stáli a čekali na příjezd nejbližšího vlaku. Každý z nich se tvářil velmi důležitě, jako by zrovna jeho poslání bylo to nejdůležitější a závisel na něm celý svět. Většina lidí měla sebou nějaké zavazadlo. Většinou se jednalo o malý kufřík, ale mohli jste zde najít i velké cestovní tašky či dokonce lodní kufr. Obecně se dalo říct, že zde byla spousta různorodých skupin. Mohli jste tu zahlédnout perfektně seřazenou skupinu lidí(2), kteří udržovali frontu, ale běda pokud ve frontě někdo předbíhal. To pak přiběhla policie(3), zkonfiskovala jeho zavazadlo a odvedla ho pryč. Oproti tomu tu existovali lidé, kteří pobíhali jen tak po nástupišti nebo nervózně přešlapovali na místě, nedočkaví na svůj spoj(3). Pak jste mohli zahlédnout hloučky lidí, kteří vždy nastupovali do každého příchozího spoje, ale vždy tak, aby jich ještě pár na nástupišti zůstalo(4). Občas jste mohli zahlédnout člověka, který dostal infarkt hned jakmile jeho vlak dorazil na nádraží(5). Z dalšího spoje však opět vystoupil ten samý pán a nastoupil na další spoj.

Nástupiště samotné bylo poměrně komplikované. Spousta vlaků, lidí a nekonečná hlášení o odjezdech a příjezdech. Celé nádraží bylo umístěné v podzemí, ale většina cestujících nebe nikdy neviděla, takže tímto faktem nebyli znepokojeni. Na nádraží bylo spousta nástupišť(6). Nástupiště byla postavená vedle sebe a celá hala byla tak široká, že nebylo možné dohlédnout až ke stěnám. Ke každému nástupišti náleželo několik kolejí, které vedly někam do daleka. Zdálo se, že tyto koleje nikde nekončí, ale pak by nedávalo smysl hlášení o cílových a počátečních stanicích. Na každém nástupišti visela tabule, která oznamovala kam pojede jaký vlak. Tyto informace se měnily tak často, že občas nebylo možné postřehnout jaké informace patří ke kterému spoji.

Mezi lidmi panovala poměrně ponurá atmosféra a každý si hleděl svého. Nikdo nechtěl, aby si ho všimla policie nebo aby zmeškal svůj vlak. Přesto, že shon na nástupištích vypadal jako neřízený chaos, existoval zde řád. Tento řád bylo možné rozeznat, když jste se zahleděli na oblečení jednotlivých lidí. Ti, kteří dodržovali frontu a nastupovali do vlaku spořádaně měli na sobě modré sako a černý příruční kufřík. Někteří měli na kufříku napsáno přísně tajné, jen do rukou příjemce(7). Pak zde byli lidé, kteří zdánlivě náhodně pobíhali po nástupištích. Tito byli oblečeni v zeleném saku a často za sebou táhli velký kufr(8). Velké skupiny lidí, které zdánlivě neměli konce, byly oblečeny ve žlutých sakách. Lidé, náchylní na infarkt, nosili červená saka. A policie chodila v černém. Každý měl svoji identifikační kartu, která určovala jeho jednoznačnou identifikaci. Odkud a kam cestuje, váha zavazadla a další důležité údaje.

Každý z těchto lidí prožívá svůj vlastní příběh, který by určitě byl velmi zajímavý, ale nás zajímá jen jeden z těchto lidí. Náš muž stojí uprostřed fronty modrých sak, pevně svírá svůj malý kožený kufřík a nervózně se rozhlíží okolo sebe. V ničem se neliší od ostatních v modrém saku, ale jeho příběh brzy nabere obrátky. Jeho vlak má lehké zpoždění a většina cestujících začíná nervózně přešlapovat. Ale už se objevuje v dálce. Náš muž si jej pozorně prohlíží, protože takovýmto vlakem ještě nejel. Jedná se o jeden z těch rychlovlaků, které mají tvar střely a dokáží vyvinout velmi velké rychlosti(9). Celý vlak vypadal velmi moderně, nový nátěr elektricky ovládané dveře, průvodčí u každého vagónu. Ne, jako ten obyčejný vlak, kterým na nádraží přicestoval a který už od pohledu vypadal, jako by už dlouhou dobu přesluhoval(10). Ani rychlost nebyla nijak závratná, ale stále to bylo lepší než ty staré historické lokomotivy(11).

Fronta se konečně pohnula a nervozita opadla. Zelená saka se snažila prodrat dopředu a vůbec je nezajímalo, že někteří už tu delší dobu stojí ve spořádané frontě. Průvodčí každému zkontroloval jeho identifikační kartu a pustil jej do vozu. Jen pár incidentů musela řešit policie a to většinou neplatný doklad(12). Náš muž čekal než na něj přijde řada a postupně postupoval dopředu. Byl plně soustředěn na frontu před sebou, že si ani nevšiml, že vedle něj někdo stojí. Tento druhý muž měl také modré sako a nesl stejný kufřík jako náš muž. Co však nebylo správně, bylo, že stál vedle něj.

"Dobrý den", pozdravil nový neznámý.

"Tady by jste být neměl", odvětil náš muž.

"Chtěl jsem se jen seznámit, když budu střídat kolegu za vámi."

"Cože?"

"Jak se tedy jmenujete?"

"Jaká výměna, o čem to mluvíte?", nedokázal pochopit, co se kolem něj děje.

"Rutinní výměna."

"O tom jsem nikdy neslyšel."

"Aaa, už jsou tady. Přesní jako hodinky."

Nově příchozí se díval na přibližující se párek policistů, i když tito byli něčím zvláštní, i když náš muž nedokázal říct proč. Přišli k muži v modrém saku, který stál za ním a dožadovali se identifikace. Muž za ním zbledl, protože identifikační kartu nemohl najít.

"Ještě teď jsem ji měl, musíte mi věřit." Modré sako o místo dál horečně hledal po kapsách, vypadal, že je opravdu překvapen, že nemůže svou identifikaci najít.

"Půjdete s námi", pronesl jeden z policistů.

"Ale to nejde, musím tenhle důležitý kufřík odvézt až do cílové stanice. Jinak přijdu o práci."

Policisté nevypadali, že by je to nějak zajímalo. Chytili muže v modrém saku pod pažemi a vlekli jej pryč. Ten se sice chvíli bránil, ale když viděl, že to stejně nemá žádný význam, nechal toho. Jeho místo okamžitě zabral nově příchozí(13).

"Tak, kde jsme to skončili? Už vím, ptal jsem se, jak se jmenujete?" Nově příchozí pokračoval v konverzaci jako by se nic nestalo. Dokonce to vypadalo, že si této situace nikdo nevšiml.

"Co to mělo znamenat?"

"Mé jméno je 4U6V5tu5, ale můžete mi říkat Augustus(14)", nově příchozí ignoroval otázku a pokračoval ve své konverzaci.

"Ale co se to děje?" Nedal se odbýt náš muž v modrém saku.

"Kam vlastně cestujete? I když, co se ptám, vlastně tam kam cestuji i já", Augustus se zasmál.

"Jmenuji se 4AR37:+E, ale říkají mi Karel", rezignoval Karel.

"Rád vás poznávám Karle, tohle bude určitě zajímavá cesta."

Augustus by asi rád vzal tyto slova zpátky, kdyby věděl, jak pravdivá jsou. Ale v tuhle chvíli ještě nemohl vědět, co je čeká. Karel už mu však neodpověděl, protože právě přišel na řadu na odbavení. 

Vlak byl jedním z těch modernějších. S elektricky ovládanými dveřmi, hlášením zastávek přímo na palubě. U vchodu do vlaku jej zastavil průvodčí a s úsměvem na tváři po něm žádal doklady. Karel byl z toho trochu vedle, tohle byl první člověk na jeho cestě, který se k němu choval příjemně. Tedy pokud nepočítal Augusta, ale ten byl hodně zvláštní sám o sobě. Ta výměna mu stále ležela v hlavě. Proč by měl být někdo ve frontě vystřídán dříve než doručí zásilku. To nedávalo smysl.

"Vaše identifikaci prosím", požádal průvodčí.

Karel vytáhl identifikační kartu a ukázal ji průvodčímu.

"Děkuji, přeji příjemnou cestu."

Karel vstoupil do vlaku a následoval člověka, který stál před ním ve frontě. Nechtěl jej ztratit z dohledu, stejně jako si on hlídal toho před ním. Všichni v modrých oblecích museli sledovat toho, kdo stál ve frontě před nimi. Narušení tohoto řádu by mohlo vést ke katastrofálním koncům. Karel to sice ještě nikdy nezažil, ale slyšel, že pokud se fronta naruší, pustí se do toho ve velkém policie a někteří lidé z přerušené fronty se už nikdy neobjeví. Netušil, co je na tom pravdy, ale práci policie už viděl na vlastní oči a věděl, že je lepší se konfrontaci s nimi vyhnout. 

Fronta se prostě musela zachovat. I její řád byl neměnný. Na začátku fronty byl delegát(15). Ten sice neměl kufřík, ale zastával důležitou roli, protože věděl, jaký je cíl cesty. Navíc vyjednával podmínky s člověkem v cílové stanici(16). Stejně tak byl na konci fronty další delegát, který zajišťoval, že papíry o předání budou řádně vyřízeny(17). Ale v rámci fronty si každý hlídal pouze toho před sebou. Karel měl rád tenhle stav věcí. Ten řád, který všemu dával smysl. Vše bylo při práci tak jasné a jednoznačné, že nebyl důvod nic zpochybňovat.

Modré sako před ním zahnulo do kupé a Karel se vydal za ním. Kupé bylo vytvořeno tak, aby se v něm pohodlně posadili 4 lidé. Sedačky byly oddělené, takže skýtaly aspoň nějaké zdání komfortu. Kupé však bylo plné a tak Karel sedl do nejbližšího volného. Zde už seděl jeden člověk v červeném a jeden člověk ve žlutém saku.

Muž v červeném saku vypadal nervózně a neustále pozoroval hodinky na zápěstí. To ale nebylo nic podezřelého, muži v červeném saku byli nervózní pořád. Vypadali jako by pořád někam spěchali. Což ostatně spěchal každý, ale ti v červeném saku ještě o chloupek víc.

Vedle něj seděl muž v zeleném saku. Na jeho tváři byl spokojený výraz, protože už konečně seděl ve vlaku. Nad ním byl v prostoru pro zavazadla obrovský kufr.

Karel se posadil na první volné sedadlo a přitáhl si kufřík blíže k sobě. Protože neseděl ve stejném kupé jako člověk ve frontě před ním, bude nyní muset kontrolovat zda nevystoupil v každé zastávce, v které vlak zastaví. Teď musí dávat pozor na cestu. Uvědomil si, že zapomněl zavřít dveře. Když už se zvedal, že je půjde zavřít, objevil se ve dveřích Augustus. 

"Tak jsme se dlouho neviděli," začal tím svým radostným tónem, "aspoň nám cesta lépe uteče."

Jak komu, pomyslel si Karel a raději se podíval z okna.

Augustus se posadil a otočil se k ostatním cestujícím v kupé. 

"Dobrý den."

Muž v červeném saku pouze přikývl jako odpověď a dál pozoroval hodinky.

Muž v zeleném saku však udělal tu chybu, že na pozdrav odpověděl.

"Dobrý den." Jeho hlas byl trochu nesmělý, asi nebyl zvyklý konverzovat s lidmi.

"Kam cestujete?" Zeptal se Augustus. "S takovým kufrem cestujete určitě daleko."

Při zmínce o svém kufru muž v zeleném saku zbledl a polil ho pot. "Já.. já..," snažil se ze sebe dostat nějakou smysluplnou odpověď, která by odvedla konverzaci od jeho kufru.

"Byl to jen vtip. Samozřejmě vím, že ten kufr jen převážíte." Augustus vykouzlil na tváři upřímný úsměv, který měl muže v zeleném saku pravděpodobně uklidnit. Což očividně fungovalo, muž se nervózně usmál a trochu se mu do obličeje vrátila barva.

"Kam vlastně cestujete?" Nadhodil další otázku Augustus.

"Jen do další stanice."

Karel byl překvapen, že ten muž ví, kam cestuje. Jemu to nikdo nikdy neřekl, jen mu strčili kufřík do ruky, předali identifikační kartu a řekli běž za tamhletím mužem. Předpokládal, že se tato informace dá vyčíst z identifikační karty, ale nikdy ji tak podrobně nezkoumal.

Muž v červeném saku zničehonic vyskočil a začal křičet. "Tak vyjede tento vlak někdy nebo budeme pořad stát na stanici!! Už teď mám zpoždění!" Pak se zase zhroutil do křesla a opět nervózně koukal na hodinky.

Karel si teprve teď všiml, že vlak se ještě nerozjel. Natolik se soustředil na situaci kolem něj, že tuhle důležitou informaci úplně vytěsnil. Bylo zvláštní, že vlak ještě stál. Podíval se na nástupiště, zda nezahlédne důvod proč vlak ještě stojí. Žádné fronty lidí už před vlakem nestály. Dokonce ani průvodčí už nebyli na nástupišti a vlak přesto stál.

"Co se děje?" Otázka přišla od muže v zeleném saku.

"To nevím, ale na nástupišti už nikdo nestojí." Odpověděl Karel a snažil stále zahlédnout něco, co by vysvětlilo současnou situaci.

Než však zahlédl nějaký důvod ozval se reproduktor nad jejich hlavami. "Vážení cestující omlouváme se za zdržení, ale policie nás kontaktovala a požádala o pomoc při hledání černého pasažéra. Vyčkejte v klidu na svých místech a předložte identifikaci, pokud k tomu budete vyzváni." (18)

"Černý pasažér?! A kvůli tom tvrdneme tady?! Jdu si stěžovat!" S těmito slovy muž v rudém saku vstal a dral se ke dveřím.

Augustus jej chytil za rukáv. "Zbláznil jste se? Vždyť tím porušujete nařízení policie."

Muž v červeném saku se Augustovi prudce vytrhl, otevřel dveře a vyrazil do chodby.

Karel koukal z okna a čekal, co se bude dít dál. Za chvíli zahlédl, jak policie odvádí muže v červeném saku pryč od vlaku. Vypadal naštvaně, stále mával identifikační kartou a něco pokřikoval. To už však ve vlaku nebylo slyšet. Chvíli na to se vlak začal rozjíždět.

"Vypadá to, že už chytli svého černého pasažéra." Konstatoval Augustus.

"Ano, byl to ten muž v červeném saku." Potvrdil mu Karel.

"Vážně," žasl muž v zeleném saku, "jak to víte?"

"Viděl jsem, jak ho odváděli, a chvíli na to se vlak rozjel."

"To je opravdu zajímavé, takže ten černý pasažér byl v našem kupé. Kdo by to byl čekal?" Přidal se Augustus.

Karlovi to však nedávalo smysl, kdyby ten muž věděl, že ho hledají, proč by šel přímo za nimi. Vypadal hodně nervózně, což by odpovídalo černému pasažérovi i to rozčilování nad stojícím vlakem by tomu odpovídalo, ale stále to připadalo Karlovi zvláštní.

Předložil svou domněnku Augustovi v naději, že bude mít nějaké vysvětlení. Přece jen bylo vidět, že toho ví hodně.

"Možná to byla součást převleku."

"Jak to myslíte?" Zeptal se Karel.

"Třeba chtěl utéct z vlaku dříve než jej najdou, tak ztropil scénu a vyběhl na chodbu v naději, že se mu podaří najít způsob jak utéct. Ale dříve než na ten způsob přišel, tak jej našli."

"To zní docela logicky." Karel tomu sice úplně nevěřil, ale zatím to bylo jediné rozumné vysvětlení. Především mu stále nedávalo smysl, proč by na sebe tak upozorňoval. Kdyby byl on černým pasažérem určitě by se snažil chovat co nejméně nápadně. Ale je pravda, že v takové situaci nikdy nebyl, takže to byla jen jeho domněnka.

"Snad už bude cesta probíhat bez problémů." Ozval se muž v zeleném saku.

"Snad." Přitakal Augustus.

Poté zavládlo v kupé ticho. Byl slyšet jen slabý svist větru v tunelu, kterým vlak projížděl. Na stropě svítilo světlo, které osvětlovalo ve tmě tunelu kupé. Karel zamyšleně koukal z okna, kde však nebylo vidět nic kromě šedé stěny tunelu. Jezdil takhle už dlouho, takže jej nemohl tenhle pohled ničím překvapit. Byl unavený, takže se pohodlně posadil a zavřel oči.

"Příští stanice AF:03:68:59:23:AA(19)!" Ozvalo se z reproduktoru.

Karel se probral a ihned vstával. Potřeboval zkontrolovat, zda muž ve frontě před ním nevystupuje. Augustus jej však chytil za rukáv. 

"Ještě tam nejsme." Na tváři měl svůj upřímný úsměv.

"Jak tohle můžete vědět? Tohle ví jen delegát na začátku fronty."

"To není tak docela pravda. Tu informaci má každý ve frontě, jen tomu na začátku ji řeknou rovnou." Karel na něj nedůvěřivě koukal a tak Augustus pokračoval ve vysvětlování. "Vidíte tu identifikační kartu, kterou máte sebou?"

Karel sáhl do kapsy u saka a vytáhl svou identifikační kartu. "Ano, ale jsou na ní jen nějaké identifikační údaje, které jsou nečitelné."

"Tyhle nejsou nečitelné. Kdokoli je může přečíst, jen musí vědět jak. Tady kolega v zeleném saku vám to určitě potvrdí."

"Ano, je to pravda. Netušil jsem, že vy v modrých sakách je neumíte číst." Přidal se do hovoru muž v zeleném saku. "To by vysvětlovalo, proč tak usilovně sledujete toho před vámi."

"To není jediný důvod." Osvětloval situaci Augustus. "Důvod proč mi v modrém saku sledujeme toho před námi je především to, že záleží na pořadí v jakém dorazíme do cíle. Zde občas nastane problém, pokud se všichni nevejdeme do jednoho vlaku. V takovém případě je poslán nový delegát, který zaujme místo v čele zbývající fronty. Občas je delegátem jmenován stávající muž v čele zbývající fronty, ale tato situace nastává zřídka."

"Já osobně jsem takovou situaci nikdy nezažil." Ozval se Karel. "Ale vraťme se k té identifikační kartě. Jak tedy zjistím cílovou stanici?"

Augustus společně s mužem v zeleném saku začali vysvětlovat Karlovi údaje na identifikační kartě. Mezitím dojel vlak do ohlášené stanice, vyložil a nabral cestující, a opět se rozjel.

"...a takhle zjistíš svou cílovou stanici." Dokončil vysvětlování Augustus.

"Není to až tak složité." Řekl překvapeným hlasem Karel. Ty znaky, co ještě před chvílí považoval za změť náhodně generovaných piktogramů náhle začaly dávat smysl.

"Já jsem ti říkal, že to není až tak složité." Prohlásil vítězoslavně Augustus. 

Dobrá nálada v kupé však neměla dlouhého trvání. První se ozvalo skřípění brzd, pak hrozný rachot a nakonec výkřiky bolesti a paniky. Vlak do něčeho narazil a začal ztrácet rovnováhu na kolejích (20). Houpal se jako kyvadlo v hodinách než překročil únosnou mez a začal se převracet. Vše probíhalo jako ve zpomaleném filmu. Kupé se nejdříve celé pomalu zhouplo na jednu stranu a poté na druhou. Všichni tři cestující v kupé se křečovitě drželi čehokoli, co bylo zrovna po ruce. Karel se držel opěrky sedadla. Augustus se chytil dveří a muž v zeleném saku se držel poličky na zavazadla. Každý z nich se snažil druhou rukou udržet svoje zavazadlo. V tuto dobu už se kupé pomalu převracelo na bok. Karel zahlédl jiskry za oknem v uličce, od toho, jak vlak dřel bokem o koleje.

Tohle nemůžeme přežít, pomyslel si Karel. A pak vše upadlo do tmy.

Probudil se a nad ním klečel muž v zeleném saku. "Probral se!" Křičel na někoho za ním. Odněkud zezadu přiběhl Augustus.

"Mysleli jsme, že jsme tě ztratili," jeho úsměv byl docela uklidňující, i když jeho obličej teď byl špinavý a zdobilo jej i několik nových oděrek a ran. "Jak se cítíš? Utrpěl si docela ošklivou ránu do hlavy."

Karel nemohl nesouhlasit. Hlava ho bolela, jako by po ní dostal kladivem a těžko si uvědomoval, co se vlastně stalo. Pamatoval si, že se vlak začal převracet, ale to teď nebylo důležité. První musel zkontrolovat, jak je na tom. Zkusil pohnout rukama. Vypadalo, že ho poslouchají, takže v pořádku. Pak to samé zkusil s nohama, opět to skončilo úspěchem. Vypadalo to, že kromě té bolesti hlavy mu není vůbec nic. 

"Jsem v pořádku", odpověděl na Augustovu otázku.

"To jsem rád", řekl s úsměvem, "a teď mě omluv, musím nás dostat z tohoto kupé." S těmito slovy se zvedl a odešel z Karlova zorného pole.

Když zůstal pouze s mužem v zeleném saku, snažil se rozhlédnout kolem sebe. Poznal, že to bylo jejich kupé a on leží na jedné ze sedaček. Ze své polohy odhadl, že vagón se úplně nepřevrátil, ale jen naklonil. Naproti sobě viděl dveře kupé, které byly zkroucené do takové polohy, že jej bylo možné otevřít už jen heverem. U druhé sedačky stál muž v zeleném saku a pozoroval ho. Nahoře na polici viselo jeho zavazadlo.

Můj kufřík! Rozpomněl se Karel.

"Tady je", podával mu jej muž v zeleném saku.

Karel si ani neuvědomil, že ta slova vyslovil nahlas. Potěžkal kufřík v rukách. Jeho váha jej uklidnila. Aspoň něco co se nijak nezměnilo. Pokusil se posadit, ale bolest hlavy jej přiměla opět si lehnout.

"Měl by jste raději ležet, to zranění na hlavě vypadá ošklivě." Muž v zeleném saku stále něco hledal u protějšího sedáku.

Karel si rukou sáhl na hlavu. Zjistil, že ji má provizorně obvázanou kusem nějakého oblečení. Teď mu nezbude nic jiného než jen ležet. Za pár minut se zkusí znovu posadit, ale teď musí zůstat v klidu.

"Heuréka! Věděl jsem, že to tu někde je." Muž v zeleném saku se otočil a v ruce držel něco, co vzdáleně připomínalo pistoli. Karel si přitáhl kufřík blíže k tělu. Netušil, co má ten muž za lubem. Když se však podíval lépe zjistil, že je to pouze kus železa s rukojetí. Takový se používá na rozbití skla v případě nouzového opuštění vlaku.

Augustův hlas se ozval odněkud za Karlem, Augustus se pravděpodobně pokoušel otevřít okno. "Skvělá práce." Vzal si železo od muže v zeleném saku, pak se ozvalo několik ran, třeskot skla a do kupé začal proudit recyklovaný vzduch z tunelu.

"Dokážeš se postavit Karle?" Zeptal se Augustus.

Při dalším pokusu jej Augustus podpíral a společně s mužem v zeleném saku mu pomohli na nohy. Hlava jej sice bolela, ale nějak se na nohách s pomocí udržel.

"Myslím, že to nějak zvládnu." Karel o tom sice nebyl úplně přesvědčen, ale doufal, že to aspoň přesvědčivě zní.

První vylezl ven Augustus, poté opatrně protáhli Karla a nakonec se ven dostal muž v zeleném saku, který měl problémy se svým objemným zavazadlem. Teprve teď Karel viděl rozsah škod. Lokomotiva ležela na boku mimo kolej, za ní byly v různém stavu položení vagóny. Některé ležely úplně na boku, stejně jako lokomotiva, jiné byly pouze nakloněné na jednu nebo druhou stranu, jako ten, z kterého právě Karel vylezl. Po celé délce vlaku vylézali lidé z oken či dveří. Někde vepředu se snažil situaci řídit průvodčí. Augustus opřel Karla o vagón a vykročil sebevědomě přímo k průvodčímu. Chvíli se s ním bavil. Karel nerozuměl tomu, o čem mluvili, ale viděl, že průvodčí naštvaně rozhazuje rukama, jako by už po sté musel zodpovídat ty samé otázky. Augustus průvodčího se zájmem poslouchal a poté se vrátil ke skupince.

"Vypadá to bledě," začal vysvětlovat Augustus, když se vrátil, "není tu signál a není se tedy možné spojit s nejbližší stanicí, ani varovat další vlaky, že se tu stala nehoda. Je velmi pravděpodobné, že příští vlak narazí do našeho vlaku, pokud včas nezpomalí. S tím také souvisí to, že nepřijde žádná pomoc. Vypadá to, že se teď budeme muset postarat sami o sebe."

To, že do nich narazí příští vlak, bylo více než pravděpodobné. Tunel v těchto místech nebyl moc široký a navíc byl úplně zablokován jejich vlakem.

"A co výhybky?" Zeptal se Karel. "Můžeme přece poslat vlak na další kolej pomocí výhybky?"

"Můžeme to probrat s průvodčím." Přidal se do diskuze muž v zeleném saku.

"Můžeme to předložit na shromážděni. Skoro jsem zapomněl, máme se všichni shromáždit kolem průvodčích, a pak se rozhodne co dál."

Vydali se k průvodčímu, s kterým před tím Augustus mluvil. Kolem něj už v hloučku stálo několik lidí a další přicházeli. Karel nedokázal odhadnout, kolik cestujících vlastně chybí. Na všechny shromážděné byl však smutný pohled, každý byl špinavý a jeho oblečení bylo potrhané. Někteří měli dokonce různá zranění či nedokázali bez cizí pomoci ani chodit, podobně jako Karel. Každý z nich však držel svoje zavazadlo, to bylo teď to jediné, na co se mohli upnout, co jim dávalo nějaký pocit jistoty.

"... především je potřeba, aby jste zachovali klid." Vysvětloval zrovna průvodčí. "Panika nikomu nepomůže. Pak musíme získat přehled o naší situaci a nakonec vymyslet, co s ní můžeme dělat. Vidím, že už je většina tady. Mám tady seznam cestujících, budete ke mně chodit a říkat mi jména a já si vás budu odškrtávat, abychom zjistili, kdo chybí."

"A co záchrana?" Zeptal se někdo z cestujících. "Kdy tu budou?"

"A co další vlaky?" Zeptal se někdo další. "Nenarazí do nás?"

"Všechny vaše otázky budou zodpovězeny, ale první projdeme seznam cestujících." Trval na svém průvodčí.

"Tohle není dobré." Řekl Augustus Karlovi tak, aby to nikdo neslyšel.

"O čem to mluvíš?" Zeptal se Karel.

"Každé zavazadlo má v sobě určitý časovač(21). Ten pokud vyprší nebo je zničen, odešle signál a za každého cestujícího bude vypravena náhrada, pak už nikoho nebude zajímat, co se s námi stalo."

"Cože? To nás jako nechají všechny umřít?"

"Ne tak docela, jakmile začnou zavazadla odesílat signál, tak sem pošlou policii, která to tu vyklidí."

"Jak to myslíš, vyklidí?"

"Odstraní jakékoli známky toho, že tu někdy nějaká nehoda byla a to včetně pasažérů."

"To nemůžou, to by se už dávno vědělo."

"Když nezůstanou svědci, tak není kdo by to vynesl na světlo. O kolika podobných nehodách jsi slyšel?"

"O žádné, ale to co potkalo nás může být něco velmi nepravděpodobného."

"Není, věř mi."

"Proč bych ti vlastně měl věřit a jak to vlastně všechno víš?"

"Nemusíš mi věřit, ale budeš to riskovat? Dle mého máš dvě možnosti, můžeš tady zůstat a počkat, jestli se to opravdu stane, nebo se pokusíme s tím něco udělat."

Karel si všiml, že se Augustus vyhnul otázce ohledně jeho znalostí celé situace, ale nechal si to pro sebe, místo toho řekl. "Řekněme, že máš teoreticky pravdu. Co bychom s tím mohli asi tak dělat?"

"Předtím jsi se zmínil o výhybkách. Mohli bychom ji přehodit a potom nějak upozornit přijíždějící vlak na to, že tu jsme."

"A co ti ostatní, co tu jsou?"

"Slyšel jsi průvodčího, první chtějí zjistit, kdo přežil. Teprve potom začnou něco řešit a to už může být pozdě."

"Takže navrhuješ, abychom mi dva situaci vyřešili sami?"

"A máme snad na výběr?"

Karel se nad tím zamyslel. Asi vážně na výběr neměli. Pokud někdo něco rychle nepodnikne, nebudou mít šanci. Další vlak by navíc skončil stejně. I když historce s policií Karel nevěřil, musel uznat, že blížící se vlak je opravdové nebezpečí. Netušil však, jak daleko je nejbližší rozcestí, kde by mohli přehodit výhybku a zda další vlak opravdu zpomalí natolik, aby nevykolejil. Stále zůstávala spousta rizik, ale pořád to bylo lepší, než jen čekat, kdy přijede další vlak a narazí do nich. "Jdu s tebou." Řekl nakonec.

"Super, doufal jsem, že se na tebe mohu spolehnout. Dokážeš už chodit sám?"

Karel zkusil vykročit, hlava se mu sice stále pořád motala, ale už to bylo lepší. "Myslím, že to zvládnu."

"Tak vyrazíme."

Nechali shromáždění za sebou a vyšli směrem, kterým přijeli.

Chodba byla temná a dlouhá. Tunel osvětlovala pouze osvětlením, které bylo pravděpodobně určené pro údržbu tunelu. Karel si nebyl jistý, jak dlouho vlastně šli. Cesta se mu zdála dlouhá a monotónní. Augustus šel kousek před ním, ale nevypadal, že by si chtěl povídat. Asi nad něčím přemýšlel. 

S konverzací tedy tentokrát začal Karel. "Můžu mít otázku Auguste?"

"Jistě, ptej se." Pravděpodobně měl na obličeji zase ten svůj úsměv.

"Nemohl jsem si nevšimnout, že se vyhýbáš odpovědi na otázku o tvých vědomostech. Jak je možné, že toho tolik víš?"

Augustus si oddechl, čekal, že tato otázka dříve či později přijde. "Já nejsem jako ty nebo ostatní cestující, toho už jsi si nejspíše všiml. Já nejsem z tohoto světa (22)."

Karel na něj nevěřícně hleděl. "Jak to myslíš, že nejsi z tohoto světa? Co to sakra má znamenat?"

"Co kdybych ti řekl, že tento svět je jen jedním z mnoha a většina z nich je propojena v jeden mnohem větší(23). Já přišel z těchto propojených světů. Mým cílem je dostat se mezi vás a přijít na způsob, jak váš svět propojit s ostatními."

Na Karla tohle bylo moc, v těch několika větách se mu zhroutil celý jeho svět. Pevně si přitiskl svůj kufřík k hrudi, protože to byla teď jediná jistota, co měl.

Augustus si toho všiml. "Přemýšlel jsi někdy, co vlastně přepravuješ? Co je tak cenného, že tvůj život má menší cenu než obsah toho kufříku? Kolik lidí muselo zemřít, než jsi ten kufřík dostal ty?(24)"

"Ne, ne, ne." Snažil se Karel popřít to, co mu Augustus říkal. "Já jsem první, který tu informaci dostal k opatrování. Byl jsem jediný dostatečně spolehlivý, aby mu ji mohli svěřit."

"Opravdu si myslíš, že tuto pohádku neslyšelo X lidí před tebou. Že tě opravdu považují za natolik spolehlivého? Prober se, všechny vás jen zneužívají."

"A co je tedy v tom pitomém kufříku?!" Karel už málem křičel, neschopen přijmout to, co mu Augustus povídal.

"Pravděpodobně nějaké tajné dokumenty, které jsou schovávány před světem. To v podstatě není až tak důležité. Co je důležité, je že nejsou dostupné i pro ostatní světy. A to chci změnit."

"Jestli je to opravdu tak, jak říkáš, jak by jsi to chtěl změnit?" Karlovi už bylo pomalu do pláče, nedokázal tyhle informace přijmout, ale věřil, že je to pravda.

"Můj kufřík obsahuje něco více, než jen obyčejná data. Obsahuje klíč k cestě ven, ale abych jej mohl použít, musím se dostat do cílové stanice. Což je ta samá, kam máš namířeno ty." Na Augustově obličeji se opět objevil úsměv. "Potřebuji tvoji pomoc, abych tenhle svět mohl probudit a ukázat, že existuje i něco víc."

"A co přesně ode mě potřebuješ?" Karel už se nezmohl na odpor, prostě se nechal unášet proudem událostí.

"První potřebujeme přehodit výhybku a pak se nějak dostat na palubu následujícího vlaku."

Karel jen přikývl a společně s Augustem zase pokračovali v cestě. Měl nad čím přemýšlet. Pokud Augustus mluvil pravdu a Karel neviděl sebemenší důvod, proč by neměl, tak to znamená, že by jeho život nejspíše skončil po doručení kufříku. Začal si uvědomovat, že si vlastně téměř nic před tím než dostal do ruky kufřík nepamatuje. Měl nějaké matné vzpomínky, že už něco podobného někdy před tím dělal, ale to bylo vše. Vypadalo to, že teď by mohl dostat šanci něco změnit. Hlava jej sice pořád bolela, ale už podstatně méně než předtím. Navíc jej teď spíše bolela z usilovného přemýšlení nad všemi dopady toho, co mu Augustus řekl. Znamenalo to, že celý jeho život je lež? Nebo že vlastně vůbec nežije. Co se s ním stane, když doručí kufřík a co by se s ním stalo, kdyby jej nedoručil? Může jej vlastně vůbec doručit, když není součástí fronty? Hlavou mu vířila spousta otázek. Málem narazil do Augusta, když konečně dorazily k výhybce.

Na přehození výhybky bylo potřeba jejich společné síly. Šlo to hodně ztěžka, ale nakonec se jim podařila výhybku přehodit. Koleje teď vedli do vedlejšího tunelu namísto tunelu, ve kterém byl jejich vykolejený vlak.

"Tak co teď?" Zeptal se Karel. "Jak chceš zastavit ten vlak?"

"Doufal jsem, že přijdeš s nějakým nápadem. Výhybka byla koneckonců taky tvůj nápad."

Karel začal přemýšlet a přitom se rozhlížel kolem sebe. Výhybka byla v podstatě jen širší tunel, který se rozdvojoval do dvou dalších. Stěny i strop byly z šedého materiálu, nejspíše betonu. Po stranách se táhli kabely, na kterých občas svítila světla. Světla! To je ono! 

"Můžeme použít světla!" Prohlásil vítězoslavně Karel.

"Jak to myslíš?"

"Pokud vypneme dostatek světel v tunelu, bude muset vlak zpomalit, možná úplně zastavit. Strojvedoucí si bude myslet, že je na trati nějaká porucha, když nesvítí světla."

"Za pokus to každopádně stojí. Jsem rád, že jsi se rozhodl jít se mnou."

"Tak do práce." Prohlásil Karel a rozbil první světlo na nejbližší stěně pomocí kamene.

Pokračovali dál tunelem a po cestě rozbíjeli světla. Netrvalo dlouho a v dálce byl slyšet přijíždějící vlak. Karel s Augustem rozbili poslední světla a vydali se zpátky tunelem, aby byli připraveni na to až vlak zpomalí.

Nejprve to vypadalo, že vlak vůbec nezpomalí. Karel už začínal ztrácet naději. Pak však uslyšeli, jak začíná vlak zpomalovat. Už se neblížil tak rychle. Snad zpomalil dostatečně na to, aby mohli naskočit do některého z vagónů. Karel už byl teď úplně v pořádku jen ho trochu pobolívala hlava.

Vlak už se začal přibližovat. Karel rozeznával hrubé obrysy někde v dálce. Vypadalo to na jeden z těch starších typů, což bylo dobré, protože tyto staré typy neměly tolik zabezpečené dveře. Neměl by tedy být až takový problém do nich nastoupit. Strojvedoucí byl asi opravdu opatrný, když viděl, že tunel není osvětlený. Lokomotiva sice svítila, ale viděla jen pár metrů před sebe. Augustus s Karlem byli schováni v jednom z výklenků a čekali na přijíždějící vlak. Čekali až je světla vlaku minou, aby byla co nejmenší šance, že si jich někdo z posádky vlaku všimne.

Světla projela kolem nich a oba vyrazili z výklenku. Augustus byl vepředu a hledal volné dveře. Karel trochu zaostával, ale držel se. Oba běželi po směru jízdy vlaku. Karel cítil, jak ho píchá v boku, nebyl na takovou zátěž zvyklý, ale nevzdával se. Vlak jel stále stejnou rychlostí. Neviděl, co je ve tmě před ním a tak to nechtěl riskovat. Augustus se dostal ke dveřím, které se otevřeli. Nad nimi visela varovná cedule "Neotvírejte dveře za jízdy". V tuhle chvíli byla Karlovi nějaká varovná cedule ukradená. Snažil se dostat k těm dveřím, do kterých naskočil Augustus, ale cítil, že jej síly opouštěli. Zahodil jedinou zátěž, která ho mohla nějak zpomalovat. Svůj kufřík. Cítil, že teď se vše změnilo. Zahodil poslední pojítko se starým životem, z kterého si toho stejně moc nepamatoval. Cítil se volnější. Nyní teprve nabral plnou rychlost. Dveře už se blížili, ale s nimi i křižovatka, za ní už vlak zrychlí. Z otevřených dveří jej povzbuzoval Augustus a nabízel mu ruku. Karel se nabízené ruky chytil a poté naskočil do vlaku. Tam, kde ještě před chvíli běžel Karel nyní proletěla kolem vlaku přehozená výhybka.

Karel ležel na podlaze vlaku a ztěžka oddechoval. "Zvládli jsme to?" Optal se a přitom lapal po dechu.

"Ne tak docela. V tomhle vlaku nemáme co dělat. Takže se musíme ukrýt nějak tak, aby nás nenašli průvodčí."

Takže to neskončilo. Karel doufal, že po tomhle už prostě vše bude v pořádku a teď si budou moci v klidu odpočinout. Mýlil se, hodně se mýlil. "Jak daleko než se dostaneme k cíli?"

"Jen dvě zastávky, pak už budeme tam, kam se potřebuji dostat. A odkud můžu vše tohle změnit. Ale teď se zvedej, musíme najít vhodnou skrýš."


1) Nástupiště je v tomto případě router
2) TCP pakety
3) Synchronizační procesy, předbíhající paket je mimo pořadí v TCP spojení
4) ARP zjišťuje adresy v síti, posílá se broadcastem
5) ICMP packet s různým TTL
6) Porty na routeru
7) Šifrované spojení
8) UDP pakety
9) Gigabitová linka
10) 100 Mbit
11) 10 Mbit
12) Kontrola CRC
13) Bystřejší čtenáři už pravděpodobně odhalili, že se jedná o útok Man in the Middle se záměnou packetů. V tomto případě se jednalo o záměnu jediného paketu v komunikaci, což sice v reálu nedává moc smysl, ale pro účely tohoto příběhu je to dostačující
14) Mělo by se jednat o hash, v tomto případě jsem jej trochu zkrátil
15) Jedná se o paket, který zajišťuje handshake
16) Cílovou stanici je nějaký koncový bod (např.: počítač)
17) FIN paket
18) Jednoduchý firewall, který detekoval pozměněný paket
19) MAC adresa síťového prvku
20) Vada na síťovém kabelu
21) Connection timeout
22) Světem je zde myšlena oddělená síť. Síť, ve které se tento příběh odehrává je odříznuta od internetu a jedná se o uzavřenou síť. Augustus se do této sítě dostal na USB flash vložené do jednoho z počítačů uvnitř sítě.
23) Internet
24) Bezpečnostní opatření v síti, ve které se příběh odehrává. Všechny stopy po jakékoli komunikaci jsou po doručení zničeny. To znamená veškeré logy o dané komunikaci na jednotlivých zařízeních v síti. Každý packet, který přenášel informaci, kterou má teď Karel, je vymazán z jakýchkoli záznamů. V mém příběh je to považováno za vraždu, protože to je jako by paket nikdy neexistoval.
